INFO: 
Diabetes mellitus (sockersjuka) är en sjukdom där blodets innehöll av
socker (glukos) är förhöjt. Blodets halt av glukos (blodsockernivån) stiger om
kroppen har brist på eller saknar hormonet insulin, om kroppen har ett större
insulinbehov än vad bukspottkörteln klarar att producera, eller om kroppens
känslighet för insulin är nedsatt så att det tillgängliga insulinet inte kan
tas upp av vävnaderna. Det finns flera olika former av diabetes, varav de två
vanligaste är typ 1-diabetes och typ 2-diabetes. Därutöver finns
graviditetsdiabetes och sekundär diabetes.

SYMPTOM:
Symtomen vid typ 2 diabetes är svaga. Därför kan man ha sjukdomen utan att
känna av den. De flesta känner inga symtom. Sjukdomen upptäcks ofta vid en
hälsokontroll eller i samband med annan provtagning.
Typ 1 diabetes får man mer akut med tydligare symtom.
Graviditetsdiabetes fastställs genom blodprov på mödravården.
Klassiska tecken på diabetes är:
    * ökad trötthet
    * att du ofta är törstig
    * att du kissar mycket
    * att du går ner i vikt

AKUTVÅRD:
Försök aldrig att ge en medvetslös person något att äta eller dricka. Risken är
mycket stor att han eller hon kvävs.
Vid insulinkänning kan den sjuke bli blek, darrig, kallsvettig, förvirrad och
är ofta omtöcknad. Försäkra dig om att han eller hon kan svälja. Ge då något
sött att dricka eller äta. Rent druvsocker höjer blodsockret snabbt, men om det
inte finns ta vad som finns som är sött.
Om den sjuke är medvetslös får man inte ge något att äta eller dricka.
Lägg personen på sidan i framstupa sidoläge så att andningsvägarna blir fria.
Vid syraförgiftning har den sjuke en för hög blodsockernivå och riskerar att bli
uttorkad och medvetslös på grund av kroppens insulinbrist. Tecken på detta är
illamående, kräkningar och ofta magont. Personen har också i de flesta fall en
acetondoft vid utandning.
Det kan ibland vara svårt att veta om orsaken till att personen med diabetes
inte mår bra är högt eller lågt blodsocker. Det enklaste är att testa
blodsockret med en blodsockermätare för att få svaret. Om det inte är möjligt
att kontrollera blodsockret är det aldrig fel att ge samma behandling som vid
insulinkänning - även om blodsockret är för högt. Sockret höjer blodsockernivån
obetydligt om man har för högt blodsocker, men höjer tillräckligt för att
normalisera blodsockret vid en insulinkänning.
Insulin får aldrig ges av annan person utan läkarordination.

